Als we zoeens een ommetje te maken door een bos, wat op dit moment een bijzonder koude aangelegenheid is, dan snappen we grotendeels wat we om ons heen zien: hoe die bomen ooit kleine boompjes waren, vogels geboren worden uit eieren, een klimop langs de bast van de boom klimt of een eekhoorn nootjes verzamelt en verstopt om de winter door te komen. Maar zo was het hier natuurlijk niet altijd. Een slordige 4.5 miljard jaar geleden was ons zonnestelsel een onherbergzame plaats. Uit een wolk van gas en stof ontstonden de zon, de planeten en de manen, en de meeste van de dingen die we nu in ons zonnestelsel aantreffen. Natuurlijk niet alles, want zo'n zwaartekrachtsysteem als ons zonnestelsel trekt over miljoenen jaren ook onherroepelijk materie aan van extrasolaire oorsprong. Dat zien we zelfs in onze tijd wel eens gebeuren. Het interessante is nu dat we over die ontstaansgeschiedenis van ons zonnestelsel nog redelijk in het duister tasten. In tegenstelling tot een wandeling door het bos, snappen we nog niet goed wat er destijds allemaal in welke volgorde gebeurde. Vandaag zullen we een redelijk recent onderzoek bespreken dat hier wat meer inzicht in kan geven.

De eerste periode waarin überhaupt van een planeet Aarde kan worden gesproken heet het Hadeïcum: de tijdspanne van ongeveer 4,56 miljard tot 4 miljard jaar geleden. De naam Hadeïcum is afgeleid van Hades, de Griekse god van de onderwereld, omdat de Aarde in die tijd een onleefbare wereld was. Dat maakt de naam Hadeïcum dus een goede keuze. De Aarde was in het begin veel warmer en de aardkorst vloeibaar, met vloeibaar gesteente en magma – precies de dingen die je probeert te vermijden tijdens een kinderfeestje, inderdaad. Feitelijk leven we nu op een langzaam afkoelende bol die om een langzaam opbrandende ster draait, in een afkoelend heelal.

In die begindagen van de Aarde hadden we nog niet echt een atmosfeer, maar meer een ijle nevel die om onze planeet hing. Een dergelijke ijle nevel biedt natuurlijk weinig weerstand tegen meteorieten, dus als je de hitte al zou doorstaan, dan was de kans groot dat je bestaan prematuur zou worden beëindigd door een meteorietinslag. Stenen vlogen her en der rond in dat prille zonnestelsel. Uit botsingen tussen hemellichamen ontstonden ook weer nieuwe hemellichamen. Zo is de heersende theorie dat onze maan ontstaan is uit een botsing van onze Aarde met iets anders.

En hier begint onze kennis dus wat vager te worden. Veel van deze rotsen, die in de begindagen misschien gigantisch en belangrijk waren voor de vorming van alles wat we nu kennen en waarderen, zijn zelf vergaan, verplaatst naar regio's buiten ons zicht, of onderdeel geworden van andere hemellichamen. We zien in ons zonnestelsel ook objecten die door de onderlinge zwaartekracht bij elkaar gehouden worden, en waarvan de kern mogelijk uit rotsen bestaat die we graag eens zouden kunnen onderzoeken om meer te leren over de ontstaansgeschiedenis. Een voorbeeld van zo'n object is de asteroïde 25143 Itokawa, die in 2005 werd bezocht door het Japanse Hayabusa-ruimtevaartuig.

Behalve de ondraaglijke hitte en de grote kans op een meteorietinslag op je met zorg gebouwde bungalow in het Hadeïcum, is er nog iets wat het prille zonnestelsel onherbergzaam maakte: radioactiviteit. Dat heeft te maken met de isotoop aluminium-26. Anders dan het stabiele aluminium-27 dat je terugvindt in je keuken, auto, deodorant, speelgoed of bouwsteiger, zien we in het begin van ons zonnestelsel ook veel radioactief aluminium-26. Misschien vraag je je af wat dat nummer betekent. Die 26 of 27 zegt ons hoeveel kerndeeltjes we aantreffen in een aluminiumatoom. Aluminium-26 heeft 13 protonen en, je raadt het al, 13 neutronen, terwijl aluminium-27 13 protonen en 14 neutronen kent.

Stof- en gasdeeltjes in dat prille zonnestelsel die door kosmische straling worden getroffen, kunnen door het exces aan energie veranderen in de radioactieve isotoop aluminium-26. Als je destijds zo'n radioactieve meteoriet in je achtertuin vond, zou je mogelijk stralingsziekteverschijnselen oplopen. Maar voor ons aardbewoners in 2024 is aluminium-26 een fijn cadeau van de natuur: door de radioactieve straling verandert aluminium-26 op den duur in magnesium-26, een stabiele isotoop van magnesium met 12 protonen en 14 neutronen.

Wat nog veel interessanter is: door de verhouding tussen aluminium-26 en magnesium-26 in hele oude meteorieten te meten, kunnen we bepalen hoe oud de meteoriet is en waar deze mogelijk vandaan komt. De halveringstijd van aluminium-26 is namelijk bekend: zo'n 717.000 jaar. Als we dan in zo'n meteoriet meten hoeveel aluminium-26 en hoeveel magnesium-26 aanwezig zijn, kunnen we in theorie terugrekenen naar het moment dat er nog geen magnesium-26 in de steen aanwezig was. Maar in de praktijk lukt dat niet zo eenvoudig met aluminium, omdat een halveringstijd van 717.000 jaar erg snel is, waardoor de datering al snel heel onnauwkeurig wordt.

U kunt het zelf narekenen als u zou willen. Wel kan de verhouding aluminium-26/magnesium-26 van verschillende meteorieten met elkaar vergeleken worden om iets te zeggen over hun ontstaan en oorsprong. Astronomen denken dat radioactief aluminium-26 een van de belangrijkste bronnen van warmte was in de begindagen van ons zonnestelsel. De hitte van vervallend aluminium-26 zou zo een grote bijdrage hebben geleverd aan het smelten van rotsen die later samenklonterden tot wat nu bijvoorbeeld planeten zijn. Dus, alhoewel we ons nu behoeden tegen radioactieve straling, kunnen we voor onze geschiedenis wel zeggen: "Ja, radioactiviteit, bedankt, bedankt!"

Het artikel waar we het vandaag over hebben, beschrijft de op dit moment oudst bekende meteoriet die ooit op Aarde is gevonden. In 2020 vond een team van jagers een meteoriet in de Erg Chech-duinen in de Sahara-woestijn van Algerije. Of beter gezegd: een handvol stenen afkomstig van dezelfde meteoriet, samen goed voor zo'n 22,8 kg. Deze oudst bekende vulkanische meteoriet kreeg de naam EC 002, naar de vindplaats Erg Chech nabij Reggane, Algerije.

Dit is een bijzondere meteoriet: groene kristallen schitteren in het zonlicht. En niet alleen het uiterlijk is bijzonder. Deze steen wordt een achondriet genoemd, wat vertelt dat de steen uit gesmolten materiaal van het oorspronkelijke hemellichaam afkomstig is. Achondrieten zijn een stuk zeldzamer dan chondrieten, waar de meeste meteorieten toe gerekend worden. Maar de Erg Chech 002-meteoriet is nog een stuk zeldzamer dan andere achondrieten. Door naar de chemische samenstelling van meteorieten te kijken, kan met grote zekerheid worden gezegd dat sommige van deze meteorieten bijvoorbeeld van de maan of Mars afkomstig zijn.

Wetenschappers kijken dan bijvoorbeeld naar de verhouding zuurstof-17/zuurstof-18 isotopen of de verhouding ijzer/mangaan. Veel van de achondrieten blijken afkomstig te zijn van de planetoïde 4 Vesta. Dit is een object met een doorsnede van 525 km in onze planetoïdengordel, zo tussen Mars en Jupiter. 4 Vesta is een bijzondere planetoïde, want het is – denkt men althans – een rotsachtige protoplaneet, een mislukte planeet uit de begindagen van ons zonnestelsel. De rotsplaneten Mercurius, Venus, Aarde en Mars zijn verder ontwikkeld tot heuse planeten, maar 4 Vesta had mogelijk niet genoeg massa om verder te ontwikkelen. Deze planetoïde is dan ook poreuzer dan de genoemde rotsplaneten, maar is nog steeds de helderste planetoïde vanaf de Aarde, die zelfs met het blote oog soms zichtbaar is onder uiterst gunstige omstandigheden.

Op dit moment, januari 2024, staat 4 Vesta voor ons gezien in het sterrenbeeld Stier en beweegt de komende maanden naar het sterrenbeeld Tweelingen. 4 Vesta heeft op dit moment een magnitude van 6,6, wat betekent dat je deze planetoïde met een betere telescoop kunt vinden. Later dit jaar wordt het steeds moeilijker om 4 Vesta te vinden, omdat de helderheid afneemt. Als je dit soort feitjes zelf wilt opzoeken, bijvoorbeeld om je sterrenavontuur in de achtertuin wat extra kansen te geven, dan kun je de fantastische hemelkalender 2024 van Andreas Dill en Christian Steyaert aanschaffen. Ik heb hem zelf gewoon naast mijn bed liggen. Een link vind je in de shownotes van deze aflevering.

Het bijzondere is nu dat de meteoriet Erg Chech 002 niet afkomstig is van Vesta, of van de maan, of van Mars. Het is een zogenaamde "ongroepeerde achondriet", afkomstig van iets wat we niet kennen – een rotsblok of ander hemellichaam dat om een of andere reden niet meer of nog niet zichtbaar is voor ons. Het kan natuurlijk uit elkaar geslagen zijn in de jonge jaren van het zonnestelsel, of inmiddels te ver weg staan om te kunnen worden waargenomen, of iets anders. Jouw idee is in principe net zoveel waard als dat van een ander. Maar het verhaal van de meteoriet Erg Chech 002 heeft ook nog een staartje.

In 2021 verscheen het artikel *A 4565-My-old andesite from an extinct chondritic protoplanet*. Als we ons even permitteren bij die titel stil te staan: we hadden het toch over a-chondrieten en hier hebben ze het over een "chondritic protoplanet"? Toch is dit geen vergissing. Een hemellichaam kan bestaan uit ongesmolten gesteente dat door accretie bij elkaar is geklonterd. En ook op zo'n hemellichaam kan vulkanisme voorkomen, waarbij gesteente smelt tot we het achondriet kunnen noemen.

Als dit gesmolten gesteente aan het oppervlak van een protoplaneet terechtkomt en een keer geraakt wordt door een rondvliegend stuk ruimtepuin, dan zwerven er vanaf dat moment dus achondrieten door het zonnestelsel, met aan boord allemaal elementen die informatie in zich sluiten over de ontstaansgeschiedenis van ons zonnestelsel. In het artikel stippen de auteurs nog maar eens aan dat er vrij weinig bekend is over de korst van de oudste protoplaneten, eenvoudigweg omdat er niet genoeg monsters bestaan uit die tijd. Zo'n meteoriet als Erg Chech 002 is één gunstige uitzondering op de regel.

Erg Chech 002 bevat aanzienlijk meer magnesium en dus oorspronkelijk meer radioactief aluminium dan andere meteorieten. Dit is misschien wel de belangrijkste ontdekking, ook al klinkt het misschien niet zo schokkend. Want dat betekent dat de hittebron radioactief aluminium niet evenredig verspreid aanwezig was in ons prille zonnestelsel. Eerder zeiden we al dat het moeilijk is een exacte datering uit te voeren met alleen aluminium-26, omdat dit zo'n snelle halveringstijd heeft. Maar de onderzoekers gebruikten ook andere isotopen om de leeftijd van Erg Chech 002 te bepalen.

Hier is ook dat het populairwetenschappelijke artikel van *The Conversation* mijns inziens niet helemaal rijmt met het wetenschappelijke artikel. In het populairwetenschappelijke artikel heeft men het over uraniumisotopen die vervallen tot lood. Dat klopt op zich wel, maar daar vind ik niks van terug in het oorspronkelijke artikel. Wel keken de auteurs naar andere isotopen, zoals kalium-40, dat na 1,24 miljard jaar halveert tot calcium-40 en argon-40. Dat is nog eens een klok waar we wat aan hebben! Ook werd naar isotoopverhoudingen van andere edelgassen gekeken. Hiermee werd langs verschillende natuurlijke klokken bepaald dat Erg Chech 002 met hoge precisie 4,565 miljard jaar oud is. Dat is waarschijnlijk dus ouder dan onze Aarde. Kun je je dat voorstellen?

Wanneer Erg Chech 002 ooit eens insloeg in de Sahara is niet bekend. Het is mogelijk lang geleden, in een tijd dat nog niet alles in kaart werd gebracht of getagd werd op Instagram, maar fascinerend is het zeker.

Tot de volgende keer.